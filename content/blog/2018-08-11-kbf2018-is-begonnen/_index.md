---
date: 2018-08-11T00:00:00.000Z
title: KBF 2018 is begonnen
author: Nelleke
featured_image: /images/IMG_8103.JPG
type: blog
gallery:
  - image: /images/IMG_8103.JPG
  - image: /images/IMG_8129.JPG
  - image: /images/IMG_8114.JPG
  - image: /images/IMG_8138.JPG
---

Na de avondmaaltijd met ongeveer 22 mensen kregen we een rondleiding door het klooster, sowieso handig om iets minder te verdwalen, maar vooral mooi om iets mee te krijgen van de gewoontes van de trappisten die hier woonden. De stilte bewaren, regelmatig bidden en ook hard werken zijn dingen waarin we de monniken dit KBF willen navolgen. Tegelijkertijd wordt er door stichting Nieuw Sion gezocht naar mogelijkheden om het monastieke leven in deze tijd vorm te geven. Verschillende vertrekken liggen vol met gereedschap en verf, omdat 1 september het Jongerenklooster start en het klooster klaar moet zijn om weer bewoond te worden. We zien waar er gewerkt kan worden!

In de Bieb maken we verder kennis met elkaar, en delen iets van onze verwachtingen voor dit festival. Gebed, vriendschap, inspiratie, TaizÃ©, muziek, opladen, uitrusten. Dat veel mensen toe zijn aan rust is te zien, iedereen ligt rond 12 uur in zijn/haar tentje.. maar dan begint het te regenen! Een aantal mensen kruipt weer uit de slaapzak om wat extra haringen in de grond te slaan, een aantal anderen kruipt wat dieper weg en hoopt er het beste van ðŸ˜‰ De volgende ochtend als de klok geluid heeft en we het ochtend gebed gedaan hebben, blijkt bij het ontbijt dat iedereen de nacht droog doorgekomen is. Het werk wordt verdeeld, en op dit moment is de helft aan de slag in de moestuin of met puinruimen, en de andere helft heeft de kwast opgepakt om te gaan schilderen. En ik? Ik zit in de Abtskamer deze blog te typen, ga zo koffie zetten en hoop dan zelf ook nog even de handen uit de mouwen te steken.

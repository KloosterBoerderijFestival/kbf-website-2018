---
date: 2018-07-07T00:00:00.000Z
title: Meer over de inhoud van het festival
author: Wilma
featured_image: /images/P8130014.JPG
type: blog
---

Veel voor het KloosterBoerderijFestival is al geregeld. We mogen op Nieuw Sion slapen, er is werk, er is een moestuin waar we aan het werk kunnen, er zijn allerlei ideeën rondom creativiteit en muziek op het festival.

En afgelopen weken zijn er een paar mensen bezig geweest met nadenken over inhoud. We willen graag dat het KloosterBoerderijFestival een plek is voor ontmoeting, en we merken elke keer weer dat deelnemers vaak zelf met allerlei interessante projecten bezig zijn. Sommige zijn bezig met stadstuinieren, weten alles over eetbare wilde planten, anderen vangen in hun huis vluchtelingen op, en hebben daar allerlei dingen in meegemaakt. Er zijn mensen die alles weten van duurzame verzorgingsproducten, mensen die altijd hun brood zelf bakken en het beste zuurdesembrood recept hebben, en er zijn mensen die op allerlei gebieden actie voeren voor een betere wereld. Mensen die al jarenlang in woongroepen wonen, en mensen die daarvan dromen. Sommige mensen weten superveel van muziek en willen dat ook graag maken, anderen kunnen je van alles leren over mediteren. Er zijn mensen die hun geld verdienen met de wereld duurzamer maken, terwijl andere mensen proberen juist zonder geld te leven. Kortom, allerlei mensen die superinspirerend zijn. Voor de een. En misschien wat minder voor de ander. En dat maakt het een mooi geheel.

Hoe zorgen we ervoor dat het KloosterBoerderijFestival een plek is voor ontmoeting? Door niet te veel inhoud te plannen. Als je samen in de ochtend aan het werk bent, kun je een mooi gesprek voeren. Tijdens de maaltijden is daar natuurlijk ook tijd genoeg voor. En in de middagen willen we de ruimte creëren voor mensen die het ‘ergens over willen hebben’. Een muur waar mensen hun ideeën op kwijt kunnen, zodat je samen kan bomen over een goed politiek onderwerp. Of samen kunt gaan wandelen. Of liedjes zingen. 

Op zaterdagmiddag is er een officieel workshop programma. Daar zal Willem een ervaringsworkshop geven met muziek & voorlezen. Danielle geeft een workshop meerstemmige zang, en Roos geeft een workshop landart.  

En we willen een paar sprekers uitnodigen, 3 in totaal. Op zondag, dinsdag en donderdag is daar ’s middags wat tijd voor. Zuster Bep, van de zusters van <a href="http://www.saint-andre.be/nl/" target="_blank">Sint Andreas</a> zal komen. Zij woonde jarenlang naast <a href="http://www.taize.fr/nl" target="_blank">Taizé</a> in de zustergemeenschap, en is nu betrokken bij <a href="http://poverello.be/wps/index.php/nl/" target="_blank">Poverello</a>, een initiatief in België wat al jarenlang mensen die in armoede leven probeert te helpen. 

De andere sprekers zijn nog niet bekend, maar zijn sowieso inspirerend.

<div class="embed-responsive embed-responsive-4by3">
<iframe class="embed-responsive-item" src="https://www.youtube.com/embed/3qet7tvpyYI?autoplay=0" allowfullscreen=""> </iframe>
</div>

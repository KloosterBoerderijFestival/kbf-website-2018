---
date: 2018-07-29T00:00:00.000Z
title: Koeien of planten
author: Wilma
featured_image: /images/koeien.JPG
type: blog
gallery:
  - image: /images/koeien.JPG
  - image: /images/werken_in_de planten.JPG
  - image: /images/koeien_en_planten rond_nS.JPG
---

Als je je opgeeft voor het KloosterBoerderijFestival krijg je de vraag “waar denk je aan als je aan een boerderij denkt?”. 
Waar denk jij aan? Welk plaatje komt in je hoofd op? In het logo van het KloosterBoerderijFestival komt boerderij op verschillende manieren terug. Door de - wat vervallen - schuur. Met een koe, een hooivork, een vogel. In de slakroppen voor de schuur.

De meeste van de mensen die zich hebben aangemeld moeten denken aan koeien als ze aan boerderij denken. Niet iedereen. Een jongetje denk aan een tractor. Een vrouw denkt aan kippen. 
Nu komt het boerderijgedeelte in het komende KloosterBoerderijFestival niet terug in kippen, of een tractor of in koeien. Helaas! Maar een boerderij is natuurlijk nog meer. Iemand gaf als antwoord ‘hard werken’. Nou, dat kan zeker op het festival. Elke ochtend als je wilt! Aardappels rooien, een schuurtje bouwen. Er zijn ook wel wat lichtere klussen, zoals onkruid wieden, en van allerlei binnenklussen, die niet erg boerderij achtig zijn, zoals schilderen en schoonmaken.

Terwijl ik naar een kaart van een koe kijk die naast m’n computer hangt vraag ik me af waarom mensen toch aan een koe blijven denken als ze aan een boerderij denken. Heeft de melklobby en al die reclame om melk te drinken in Nederland dat veroorzaakt? Melk drinken, kaas eten. Dat maakt ons Nederlanders toch? Is ons plaatje van een boerderij misschien heel Nederlands?

Toch is minder dan een kwart van de boeren in Nederland een koeienboer. Er zijn totaal rond de 18000 melkveehouders in Nederland. Maar voor veeteelt is wel veel grond nodig, bijna de helft van de grond die gebruikt wordt voor landbouw is in gebruik van de koeien (https://www.cbs.nl/nl-nl/achtergrond/2017/30/meeste-grond-op-melkveebedrijven). We zien het dus wel vaak!

Maar op boerderijen gebeurt nog meer. Al ons eten wordt door boeren geproduceerd: graan voor brood (vaak niet in Nederland), groenten, fruit. Tijdens het KloosterBoerderijFestival hopen we dat je als je aan een boer denkt, je denkt aan schoonheid en hard werken. Aan zorg voor de natuur, maar ook je brood ermee verdienen. Aan kippen, en aan pompoenen die op het land liggen. Aan groenteteelt :). En we hopen dat je daar nog wat over leert, bijvoorbeeld van Johan, die de grote moestuin bij het klooster beheert, of van Roos en Mattias, die in hun dagelijkse leven ook vaak bezig zijn met groenten telen.


